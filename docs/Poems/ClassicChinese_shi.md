<center>

## **冬日克一过访和赠 其三**

【清】黄景仁


**知君兴尽欲回舟，日暮天寒不可留。**

百岁去时何鼎鼎，半生行道苦悠悠。

青山未买元晖宅，江水能言洗马愁。

前路酒徒相问讯，故人久已敝貂裘。
</center>


-----



<center>

## **凤求凰**

【汉】 司马相如

有一美人兮，见之不忘。

一日不见兮，思之如狂。

凤飞翱翔兮，四海求凰。

无奈佳人兮，不在东墙。

将琴代语兮，聊写衷肠。

何时见许兮，慰我彷徨。

愿言配德兮，携手相将。

不得于飞兮，使我沦亡。

==凤兮凤兮归故乡，遨游四海求其凰。==

时未遇兮无所将，何悟今兮升斯堂！

有艳淑女在闺房，室迩人遐毒我肠。

何缘交颈为鸳鸯，胡颉颃兮共翱翔！

凰兮凰兮从我栖，得托孳尾永为妃。

交情通意心和谐，中夜相从知者谁？

双翼俱起翻高飞，无感我思使余悲。




</center>

----

<center>

## **江上值水如海势聊短述**

【唐】 杜甫

**为人性僻耽佳句，语不惊人死不休。**
老去诗篇浑漫与，春来花鸟莫深愁。

新添水槛供垂钓，故着浮槎替入舟。
焉得思如陶谢手，令渠述作与同游。


</center>


-----

<center>

## **代悲白头翁**

【唐】 刘希夷

洛阳城东桃李花，飞来飞去落谁家？
洛阳女儿惜颜色，坐见落花长叹息。

今年花落颜色改，明年花开复谁在？
已见松柏摧为薪，更闻桑田变成海。

古人无复洛城东，今人还对落花风。
年年岁岁花相似，岁岁年年人不同。

寄言全盛红颜子，应怜半死白头翁。
此翁白头真可怜，伊昔红颜美少年。

公子王孙芳树下，清歌妙舞落花前。
光禄池台文锦绣，将军楼阁画神仙。

一朝卧病无相识，三春行乐在谁边？
宛转蛾眉能几时？须臾鹤发乱如丝。

但看古来歌舞地，惟有黄昏鸟雀悲。

</center>