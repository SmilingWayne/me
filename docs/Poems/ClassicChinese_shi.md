# 中国古典·诗



## **冬日克一过访和赠 其三**

【清】黄景仁


**知君兴尽欲回舟，日暮天寒不可留。**

百岁去时何鼎鼎，半生行道苦悠悠。

青山未买元晖宅，江水能言洗马愁。

前路酒徒相问讯，故人久已敝貂裘。


-----

## 悼金夫人

【清】赵艳雪

逝水韶华去莫留，漫伤林下失风流。 

美人自古如名将，不许人间见白头。

---



## **凤求凰**

【汉】 司马相如

有一美人兮，见之不忘。

一日不见兮，思之如狂。

凤飞翱翔兮，四海求凰。

无奈佳人兮，不在东墙。

将琴代语兮，聊写衷肠。

何时见许兮，慰我彷徨。

愿言配德兮，携手相将。

不得于飞兮，使我沦亡。

==凤兮凤兮归故乡，遨游四海求其凰。==

时未遇兮无所将，何悟今兮升斯堂！

有艳淑女在闺房，室迩人遐毒我肠。

何缘交颈为鸳鸯，胡颉颃兮共翱翔！

凰兮凰兮从我栖，得托孳尾永为妃。

交情通意心和谐，中夜相从知者谁？

双翼俱起翻高飞，无感我思使余悲。



----



## **江上值水如海势聊短述**

【唐】 杜甫

**为人性僻耽佳句，语不惊人死不休。**
老去诗篇浑漫与，春来花鸟莫深愁。

新添水槛供垂钓，故着浮槎替入舟。
焉得思如陶谢手，令渠述作与同游。


-----



## **代悲白头翁**

【唐】 刘希夷

洛阳城东桃李花，飞来飞去落谁家？
洛阳女儿惜颜色，坐见落花长叹息。

今年花落颜色改，明年花开复谁在？
已见松柏摧为薪，更闻桑田变成海。

**古人无复洛城东，今人还对落花风。
年年岁岁花相似，岁岁年年人不同。**

寄言全盛红颜子，应怜半死白头翁。
此翁白头真可怜，伊昔红颜美少年。

公子王孙芳树下，清歌妙舞落花前。
光禄池台文锦绣，将军楼阁画神仙。

一朝卧病无相识，三春行乐在谁边？
宛转蛾眉能几时？须臾鹤发乱如丝。

但看古来歌舞地，惟有黄昏鸟雀悲。



----




## 公子行

【唐】 刘希夷

天津桥下阳春水，天津桥上繁华子。
马声回合青云外，人影动摇绿波里。

**绿波荡漾玉为砂，青云离披锦作霞。
可怜杨柳伤心树，可怜桃李断肠花。**

此日遨游邀美女，此时歌舞入娼家。
娼家美女郁金香，飞来飞去公子傍。

的的珠帘白日映，娥娥玉颜红粉妆。
花际徘徊双蛱蝶，池边顾步两鸳鸯。

倾国倾城汉武帝，为云为雨楚襄王。
古来容光人所羡，况复今日遥相见。

愿作轻罗著细腰，愿为明镜分娇面。
与君相向转相亲，与君双栖共一身。

**愿作贞松千岁古，谁论芳槿一朝新。**
百年同谢西山日，千秋万古北邙尘。




-----



## 戏呈孔毅父

【宋】 黄庭坚

管城子无食肉相，孔方兄有绝交书。
文章功用不经世，何异丝窠缀露珠。

校书著作频诏除，犹能上车问何如。
忽忆僧床同野饭，梦随秋雁到东湖。



----
 


## 一字至七字诗·茶

【唐】 元稹

茶，

香叶，嫩芽。

慕诗客，爱僧家。

碾雕白玉，罗织红纱。

铫煎黄蕊色，碗转曲尘花。

夜后邀陪明月，晨前命对朝霞。

洗尽古今人不倦，将知醉后岂堪夸。




-----



## **临终诗**

【清】 李鸿章

劳劳车马未离鞍，临事方知一死难。**三百年来伤国步，八千里外吊民残。**

秋风宝剑孤臣泪，落日旌旗大将坛。寰海尘氛纷未已，诸君莫作等闲看。



-----



## **陪金陵府相中堂夜宴**

【唐】 韦庄

满耳笙歌满眼花，满楼珠翠胜吴娃。
因知海上神仙窟，只似人间富贵家。

绣户夜攒红烛市，舞衣晴曳碧天霞。
却愁宴罢青蛾散，杨子江头月半斜。




----



## **江楼夕望招客**

【唐】 白居易

海天东望夕茫茫，山势川形阔复长。
灯火万家城四畔，星河一道水中央。

风吹古木晴天雨，月照平沙夏夜霜。
能就江楼消暑否？比君茅舍较清凉。



-----



## **一七令**

【唐】 白居易

诗。

绮美，瑰奇。

明月夜，落花时。

能助欢笑，亦伤别离。

调清金石怨，吟苦鬼神悲。

天下只应我爱，世间惟有君知。

自从都尉别苏句，便到司空送白辞。



------



## 忆昔

【唐】 韦庄


昔年曾向五陵游，子夜歌清月满楼。

银烛树前长似昼，露桃华里不知秋。

**西园公子名无忌，南国佳人号莫愁。**

今日乱离俱是梦，夕阳唯见水东流。



-----------



## 观公孙大娘弟子舞剑器行

【唐】 杜甫


昔有佳人公孙氏，一舞剑器动四方。
观者如山色沮丧，天地为之久低昂。

㸌如羿射九日落，矫如群帝骖龙翔。
**来如雷霆收震怒，罢如江海凝清光。**

绛唇珠袖两寂寞，晚有弟子传芬芳。
临颍美人在白帝，妙舞此曲神扬扬。

与余问答既有已，感时抚事增惋伤。
先帝侍女八千人，公孙舞剑初第一。

五十年间似反掌，风尘澒洞昏王室。
梨园子弟散如烟，女乐馀姿映寒日。

金粟堆前木已拱，瞿塘石城草萧瑟。
玳筵急管曲复终，乐极哀来月东出。

老夫不知其所往，足茧荒山转愁疾。


------------------



## 拟行路难（其十三）

【南北朝】鲍照

春禽喈喈旦暮鸣，最伤君子忧思情。
我初辞家从军侨，荣志溢气干云霄。

流浪渐冉经三龄，忽有白发素髭生。
今暮临水拔已尽，明日对镜复已盈。

==但恐羁死为鬼客，客思寄灭生空精。==
每怀旧乡野，念我旧人多悲声。

忽见过客问何我，宁知我家在南城。
答云我曾居君乡，知君游宦在此城。

我行离邑已万里，今方羁役去远征。
来时闻君妇，闺中孀居独宿有贞名。

亦云悲朝泣闲房，又闻暮思泪沾裳。
形容憔悴非昔悦，蓬鬓衰颜不复妆。

见此令人有余悲，当愿君怀不暂忘。






-----------



## 马嵬



【唐】李商隐

海外徒闻更九州，他生未卜此生休。
空闻虎旅传宵柝，无复鸡人报晓筹。

此日六军同驻马，当时七夕笑牵牛。
==如何四纪为天子，不及卢家有莫愁==。



----------




## 无题

【唐】李商隐

重帷深下莫愁堂，卧后清宵细细长。
神女生涯原是梦，小姑居处本无郎。

风波不信菱枝弱，月露谁教桂叶香。
==直道相思了无益，未妨惆怅是清狂。==



----------------



## 送萧处士游黔南

【唐】白居易

能文好饮老萧郎，身似浮云鬓似霜。
**生计抛来诗是业，家园忘却酒为乡。**

江从巴峡初成字，猿过巫阳始断肠。
不醉黔中争去得，磨围山月正苍苍。




----------



## 过垂虹

【宋】姜夔

自作新词韵最娇，小红低唱我吹箫。

曲终过尽松陵路，回首烟波十四桥。



--------



## 拟行路难（其十七）

【南北朝】 鲍照

君不见春鸟初至时，百草含青俱作花。

寒风萧索一旦至，竟得几时保光华。

日月流迈不相饶，令我愁思怨恨多。



--------



## 独不见

【唐】 沈佺期

卢家少妇郁金堂，海燕双栖玳瑁梁。

九月寒砧催木叶，十年征戍忆辽阳。

白狼河北音书断，丹凤城南秋夜长。

谁为含愁独不见，更教明月照流黄。



--------



## 为贾师雄发明古铁镜


【唐】 吕岩

手内青蛇凌白日，洞中仙果艳长春。

**须知物外烟霞客，不是尘中磨镜人。**




--------



## 绵谷回寄蔡氏昆仲

【唐】罗隐

一年两度锦城游，前值东风后值秋。**芳草有情皆碍马，好云无处不遮楼。**

山牵别恨和肠断，水带离声入梦流。今日因君试回首，淡烟乔木隔绵州。




--------



## 筹笔驿

【唐】罗隐 

抛掷南阳为主忧，北征东讨尽良筹。**时来天地皆同力，运去英雄不自由。**

千里山河轻孺子，两朝冠剑恨谯周。唯余岩下多情水，犹解年年傍驿流。



--------



## 日出行

【唐】 李白

日出东方隈，似从地底来。

历天又入海，六龙所舍安在哉？

其始与终古不息，人非元气，安得与之久徘徊？

**草不谢荣于春风，木不怨落于秋天。**

**谁挥鞭策驱四运？万物兴歇皆自然。**

**羲和！羲和！汝奚汩没于荒淫之波？**

鲁阳何德，驻景挥戈？

逆道违天，矫诬实多。

吾将囊括大块，浩然与溟涬同科！




--------



## 临安春雨初霁

【宋】 陆游 

世味年来薄似纱，谁令骑马客京华。小楼一夜听春雨，深巷明朝卖杏花。

矮纸斜行闲作草，晴窗细乳戏分茶。**素衣莫起风尘叹，犹及清明可到家。**



--------



--------


## 格律


!!! note "平仄" 
    “平仄”是现代人写**旧体诗**的第一大障碍，但只要明白其规律，平仄也是不难掌握的。“平仄”就是古人对声调的区分。
    
    以今天的普通话来说，“平”就是第一声（阴平）、第二声（阳平），“仄” 就是第三声（上声）、第四声（去声）。以两句诗来做例子：
    
    - “无边落木萧萧下，不尽长江滚滚来。”（杜甫句）

    > 2144114, 2421222

    这两句诗中“无边”、“萧萧”、“长江”、“来”是平声，“落木”、“下”、“不尽”、“滚滚”则属仄声，由此，构成七言律诗的其中一个标准句式：“平平仄仄平平仄，仄仄平平仄仄平”。
    
    你可能会说，不对呀，“不尽”的“不”字读第二声（阳平），应该是平声啊？没错，今天普通话来读，“不”字确实是平声字，但古代读音与今天有所不同，古音的“不”是属于另外一种声调——“入声”，**古人将‘入声’归入‘仄声’里面，** 所以，杜甫的这两句是是完全合乎“格律”的要求的。只是今天“入声”字在普通话里已分别变成其他三种声调，那怎么区分呢？不用区分，就按今天的读音，将“不”归入平声就可以了。不过，在有些方言中，如广东方言，还保留着大量的入声字，象“月”“一”“十”等，如果你能去分清楚的话，作为仄声使用也是可以的。**入声字的特点，是发音短促**，如此而已，南方人应该很轻易的分辨出来，但北方人就可能有些糊涂了。

    平声字例：西、风、天、无、弓、安
    仄声字例：远、剑、信、总、电、客
    入声字例：出、业、设、速、入、杰

    - 没法分辨入声字的朋友就按普通话中的发音来用好了，反正我们写近体
    诗又不是给古人看的。

    > 以上内容摘自NJU小百合bbs：[链接](http://bbs.nju.edu.cn/vd53113/bbsanc?path=/groups/GROUP_5/Classical_Poem/D6AE97FE1/DADA2CF93/D6AB3FCD4/M.991244922.A)


### 以五言律诗为例
首先五言律句只有四种格式

```
1.平平仄仄平
2.仄仄平平仄
3.平平平仄仄
4.仄仄仄平平
```


### 七言
```
1.平平仄仄平平仄
2.仄仄平平仄仄平
3.平平仄仄仄平平
4.仄仄平平平仄仄
```

