# 中国古典·辛弃疾词

<center> 

## **水调歌头· 落日古城角**

【宋】辛弃疾


落日古城角，把酒劝君留。长安路远，何事风雪敝貂裘。散尽黄金身世，不管秦楼人怨，归计狎沙鸥。明夜扁舟去，和月载离愁。


功名事，身未老，几时休。诗书万卷，致身须到古伊周。**莫学班超投笔，纵得封侯万里，憔悴老边州**。何处依刘客，寂寞赋《登楼》。
</center>

-------

<center>

## **定风波 · 暮春漫兴**

【宋】辛弃疾

少日春怀似酒浓，插花走马醉千钟。老去逢春如病酒，唯有，茶瓯香篆小帘栊。

卷尽残花风未定，休恨，花开元自要春风。试问春归谁得见？飞燕，来时相遇夕阳中。

</center>

-------

<center>

## **鹧鸪天 · 离豫章别司马汉章大监**

【宋】辛弃疾

聚散匆匆不偶然。二年历遍楚山川。**但将痛饮酬风月，莫放离歌入管弦。**

萦绿带，点青钱。东湖春水碧连天。明朝放我东归去，后夜相思月满船。

</center>

-------

<center>

## **鹧鸪天 · 读渊明诗不能去手，戏作小词以送之**

【宋】辛弃疾

晚岁躬耕不怨贫，只鸡斗酒聚比邻。都无晋宋之间事，自是羲皇以上人。

千载后，百篇存，更无一字不清真。若教王谢诸郎在，未抵柴桑陌上尘。

</center>

-----

<center>

## **鹧鸪天 · 送人** 🌟🌟

【宋】 辛弃疾

唱彻《阳关》泪未干，功名馀事且加餐。浮天水送无穷树，带雨云埋一半山。

今古恨，几千般，只应离合是悲欢？江头未是风波恶，别有人间行路难！

</center>

--------


<center>

## **满江红·点火樱桃**

【宋】 辛弃疾


点火樱桃，照一架、荼蘼如雪。春正好，见龙孙穿破，紫苔苍壁。乳燕引雏飞力弱，流莺唤友娇声怯。问春归、不肯带愁归，肠千结。


层楼望，春山叠。家何在，烟波隔。把古今遗恨，向他谁说。胡蝶不传千里梦，子规叫断三更月。听声声、枕上劝人归，归难得。

</center>


------

<center>

## **鹧鸪天 · 鹅湖归，病起作**

【宋】 辛弃疾

枕簟溪堂冷欲秋，断云依水晚来收。红莲相倚浑如醉，白鸟无言定自愁。

书咄咄，且休休，一丘一壑也风流。不知筋力衰多少，但觉新来懒上楼。

</center>

----

<center>

## **沁园春 · 送赵景明知县东归，再用前韵**

【宋】 辛弃疾

伫立潇湘，黄鹄高飞，望君未来。被东风吹堕，西江对语，急呼斗酒，旋拂征埃。却怪英姿，有如君者，犹欠封侯万里哉。空赢得，道江南佳句，只有方回。

锦帆画舫行斋。怅雪浪黏天江影开。记我行南浦，送君折柳，君逢驿使，为我攀梅。落帽山前，呼鹰台下，人道花须满县栽。都休问，看云霄高处，鹏翼徘徊。

</center>

-----

<center>

## **鹧鸪天 · 欲上高楼去避愁**

【宋】 辛弃疾

欲上高楼去避愁，愁还随我上高楼。经行几处江山改，多少亲朋尽白头。


归休去，去归休，不成人总要封侯？浮云出处元无定，得似浮云也自由。

</center>

-----

<center>

## **沁园春 · 灵山齐庵赋，时筑偃湖未成**

【宋】 辛弃疾

叠嶂西驰，万马回旋，众山欲东。正惊湍直下，跳珠倒溅；小桥横截，缺月初弓。老合投闲，天教多事，检校长身十万松。吾庐小，在龙蛇影外，风雨声中。

争先见面重重。看爽气朝来三数峰。似谢家子弟，衣冠磊落；相如庭户，车骑雍容。**我觉其间，雄深雅健，如对文章太史公。**新堤路，问偃湖何日，烟雨蒙蒙。

</center>

----

<center>

## **鹧鸪天 · 送廓之秋试**

【宋】 辛弃疾

白苎新袍入嫩凉，春蚕食叶响回廊。禹门已准桃花浪，月殿先收桂子香。

鹏北海，凤朝阳。又携书剑路茫茫。明年此日青云去，却笑人间举子忙。


</center>

----

<center>

## **鹧鸪天 · 博山寺作**

【宋】 辛弃疾

不向长安路上行。却教山寺厌逢迎。味无味处求吾乐，材不材间过此生。

宁作我，岂其卿。人间走遍却归耕。**一松一竹真朋友，山鸟山花好弟兄。**

</center>

-----

<center>

## **清平乐·独宿博山王氏庵**

【宋】辛弃疾

绕床饥鼠，蝙蝠翻灯舞。屋上松风吹急雨，破纸窗间自语。

平生塞北江南，归来华发苍颜。布被秋宵梦觉，眼前万里江山。

</center>

-----

<center>

## **鹧鸪天 · 代人赋**

【宋】辛弃疾

晚日寒鸦一片愁。柳塘新绿却温柔。**若教眼底无离恨，不信人间有白头。**

肠已断，泪难收。相思重上小红楼。情知已被山遮断，频倚阑干不自由。

</center>

-----

<center>

## **八声甘州**[^1]

【宋】辛弃疾

故将军饮罢夜归来，长亭解雕鞍。恨灞陵醉尉，匆匆未识，桃李无言。射虎山横一骑，裂石响惊弦。落魄封侯事，岁晚田园。

**谁向桑麻杜曲，要短衣匹马，移住南山？** 看风流慷慨，谈笑过残年。汉开边、功名万里，甚当时健者也曾闲？纱窗外、斜风细雨，一阵轻寒。
</center>

---

<center>

## **水调歌头 · 和马叔度游月波楼**

【宋】辛弃疾

客子久不到，好景为君留。西楼着意吟赏，何必问更筹？==唤起一天明月，照我满怀冰雪，浩荡百川流。== 鲸饮未吞海，剑气已横秋。

野光浮，天宇迥，物华幽。中州遗恨，不知今夜几人愁？谁念英雄老矣？不道功名蕞尔，决策尚悠悠。此事费分说，来日且扶头！

</center>


[^1]: 初见于2016年江苏语文卷古诗词阅读赏析。