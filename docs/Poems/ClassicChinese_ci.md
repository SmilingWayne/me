# 中国古典·词

## 水调歌头·秋色渐将晚

【宋】叶梦得

秋色渐将晚，霜信报黄花。小窗低户深映，微路绕欹斜。==为问山翁何事，坐看流年轻度，拚却鬓双华==。徙倚望沧海，天净水明霞。

念平昔，空飘荡，遍天涯。归来三径重扫，松竹本吾家。却恨悲风时起，冉冉云间新雁，边马怨胡笳。谁似东山老，谈笑静胡沙。

---

## **满庭芳**

【宋】苏轼


蜗角虚名，蝇头微利，算来着甚干忙。事皆前定，谁弱又谁强。==且趁闲身未老，尽放我、些子疏狂==。百年里，浑教是醉，三万六千场。


思量。能几许，忧愁风雨，一半相妨，又何须，抵死说短论长。幸对清风皓月，苔茵展、云幕高张。江南好，千钟美酒，一曲《满庭芳》。




----



## **满庭芳 · 夏日溧水无想山作**

【宋】 周邦彦

风老莺雏，雨肥梅子，午阴嘉树清圆。地卑山近，衣润费炉烟。

==人静乌鸢自乐，小桥外、新绿溅溅==。凭阑久，黄芦苦竹，拟泛九江船。

年年，如社燕，飘流瀚海，来寄修椽。且莫思身外，长近尊前。

<u>憔悴江南倦客，不堪听、急管繁弦。</u>歌筵畔，先安簟枕，容我醉时眠。



----



## **青门饮 · 寄宠人**

【宋】 时彦

胡马嘶风，汉旗翻雪，彤云又吐，一竿残照。古木连空，乱山无数，行尽暮沙衰草。星斗横幽馆，夜无眠、灯花空老。雾浓香鸭，冰凝泪烛，霜天难晓。

长记小妆才了，一杯未尽，离怀多少。醉里秋波，梦中朝雨，都是醒时烦恼。料有牵情处，**忍思量、耳边曾道：甚时跃马归来，认得迎门轻笑。**



------



## **忆秦娥**

【唐】温庭筠

箫声咽，秦娥梦断秦楼月。**秦楼月，年年柳色，灞陵伤别。**

乐游原上清秋节，咸阳古道音尘绝。音尘绝，西风残照，汉家陵阙。




------



## **鹧鸪天 · 寒日萧萧上锁窗**

【宋】 李清照

寒日萧萧上锁窗，梧桐应恨夜来霜。酒阑更喜团茶苦，梦断偏宜瑞脑香。

秋已尽，日犹长。仲宣怀远更凄凉。不如随分尊前醉，莫负东篱菊蕊黄。



------



## **浣溪沙 · 一向年光有限身**

【宋】 晏殊

一向年光有限身，等闲离别易销魂，酒筵歌席莫辞频。

==满目山河空念远，落花风雨更伤春，不如怜取眼前人==。



------



## **望海潮·梅英疏淡**

【宋】 秦观

梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。

长记误随车，正絮翻蝶舞，芳思交加。柳下桃蹊，乱分春色到人家。

==西园夜饮鸣笳，有华灯碍月，飞盖妨花==。兰苑未空，行人渐老，重来是事堪嗟。

烟暝酒旗斜。但倚楼极目，时见栖鸦。无奈归心，暗随流水到天涯。




------



## **望海潮·东南形胜**

【宋】 柳永

东南形胜，三吴都会，钱塘自古繁华。烟柳画桥，风帘翠幕，参差十万人家。

云树绕堤沙，怒涛卷霜雪，天堑无涯。市列珠玑，户盈罗绮，竞豪奢。

==重湖叠巘清嘉，有三秋桂子，十里荷花==。羌管弄晴，菱歌泛夜，嬉嬉钓叟莲娃。

千骑拥高牙，乘醉听箫鼓，吟赏烟霞。异日图将好景，归去凤池夸。




------



## 望海潮·秦峰苍翠

【宋】 秦观

秦峰苍翠，耶溪潇洒，千岩万壑争流。鸳瓦雉城，谯门画戟，蓬莱燕阁三休。天际识归舟，泛五湖烟月，西子同游。茂草台荒，苎萝村冷起闲愁。

<u>何人览古凝眸，怅朱颜易失，翠被难留。</u>梅市旧书，兰亭古墨，依稀风韵生秋。狂客鉴湖头，有百年台沼。终日夷犹，最好金龟换酒，相与醉沧州。



---



## **小重山·柳暗花明春事深**

【宋】 章良能

柳暗花明春事深，小阑红芍药、已抽簪。雨余风软碎鸣禽，迟迟日，犹带一分阴。


往事莫沉吟，身闲时序好、且登临。==旧游无处不堪寻，无寻处、惟有少年心。==



------



## **朝中措 · 送刘仲原甫出守维扬**

【宋】 欧阳修

平山阑槛倚晴空，山色有无中。手种堂前垂柳，别来几度春风。

文章太守，挥毫万字，一饮千钟。行乐直须年少，尊前看取衰翁。




------



## **临江仙 · 夜登小阁，忆洛中旧游**

【宋】 陈与义

忆昔午桥桥上饮，坐中多是豪英。长沟流月去无声。杏花疏影里，吹笛到天明。

==二十余年如一梦，此身虽在堪惊==。闲登小阁看新晴。古今多少事，渔唱起三更。



------




## **鹊桥仙 · 一竿风月**

【宋】 陆游

一竿风月，一蓑烟雨，家在钓台西住。卖鱼生怕近城门，况肯到、红尘深处。


潮生理棹，潮平系缆，潮落浩歌归去。==时人错把比严光，我自是、无名渔父==。




------




## **江城梅花引 · 荆溪阻雪**

【宋】 蒋捷

==白鸥问我泊孤舟，是身留，是心留？心若留时，何事锁眉头？== 风拍小帘灯晕舞，对闲影，冷清清，忆旧游。

旧游。旧游。今在否？花外楼，柳下舟。梦也梦也，梦不到，寒水空流。

漠漠黄云，湿透木棉裘。都道无人愁似我，今夜雪，有梅花，似我愁。




------




## 摊破浣溪沙

【宋】 李清照

病起萧萧两鬓华，卧看残月上窗纱。豆蔻连梢煎熟水，莫分茶。

==枕上诗书闲处好，门前风景雨来佳。== 终日向人多酝藉，木犀花。





------




## **行香子 · 过七里濑**

【宋】 苏轼

一叶舟轻，双桨鸿惊。水天清、影湛波平。鱼翻藻鉴，鹭点烟汀。过沙溪急，霜溪冷，月溪明。

重重似画，曲曲如屏。算当年、虚老严陵。君臣一梦，今古空名。但**远山长，云山乱，晓山青。**





------





## **梦江南·千万恨**

【唐】 温庭筠


千万恨，恨极在天涯。山月不知心里事，水风空落眼前花，摇曳碧云斜。




------




## **菩萨蛮·如今却忆江南乐**

【唐】 韦庄

如今却忆江南乐，当时年少春衫薄。**骑马倚斜桥，满楼红袖招。**

翠屏金屈曲，醉入花丛宿。此度见花枝，白头誓不归。




------




## **水调歌头·黄州快哉亭赠张偓佺**

【宋】 苏轼

落日绣帘卷，亭下水连空。知君为我新作，窗户湿青红。==长记平山堂上，欹枕江南烟雨，杳杳没孤鸿。认得醉翁语，山色有无中。==

一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。**一点浩然气，千里快哉风。**




------




## **玉蝴蝶·望处雨收云断**

【宋】 柳永

望处雨收云断，凭阑悄悄，目送秋光。晚景萧疏，堪动宋玉悲凉。水风轻，蘋花渐老，月露冷、梧叶飘黄。遣情伤。故人何在，烟水茫茫。

**难忘，文期酒会，几孤风月，屡变星霜。海阔山遥，未知何处是潇湘。** 念双燕、难凭远信，指暮天、空识归航。黯相望。断鸿声里，立尽斜阳。



---



## **卖花声·题岳阳楼**

【宋】 张舜民

木叶下君山。空水漫漫。十分斟酒敛芳颜。**不是渭城西去客，休唱阳关。**

醉袖抚危栏。天淡云闲。何人此路得生还。回首夕阳红尽处，应是长安。



---



## **少年游·润州作**

【宋】 苏轼

**去年相送，余杭门外，飞雪似杨花。今年春尽，杨花似雪，犹不见还家。**

对酒卷帘邀明月，风露透窗纱。恰似姮娥怜双燕，分明照、画梁斜。



---



## 一剪梅·舟过吴江

【宋】 蒋捷

一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。

**何日归家洗客袍？** 银字笙调，心字香烧。**流光容易把人抛，红了樱桃，绿了芭蕉。**



---



## 鹧鸪天

【宋】 晏几道

彩袖殷勤捧玉钟，当年拚却醉颜红。**舞低杨柳楼心月，歌尽桃花扇底风。**

从别后，忆相逢，几回魂梦与君同。今宵剩把银釭照，犹恐相逢是梦中。



---



## 行香子

【宋】赵鼎

草色芊绵。雨点阑斑。糁飞花、还是春残。天涯万里，海上三年。试倚危楼，将远恨，卷帘看。

**举头见日，不见长安**。谩凝眸、老泪凄然。山禽飞去，榕叶生寒。到黄昏也，独自个，尚凭阑。